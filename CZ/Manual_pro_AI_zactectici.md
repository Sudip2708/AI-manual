## Úvod do AI pro začátečníky

AI neboli umělá inteligence (z anglického "Artificial Intelligence"), je zkratka, kterou dnes slýcháme stále častěji. 
Ale co vlastně znamená? Pokud o umělé inteligenci zatím mnoho nevíte, následující řádky jsou určeny právě vám.

Více informací na toto téma pak najdete v samotném [Manuálu pro AI](Manual_pro_AI.md), 
který je propojený s tímto úvodem a obsahuje podrobnější rozbor tématu.

---

### Obsah
- [Jak se stane vysavač inteligentním](#jak-se-stane-vysavač-inteligentním)
- [Proč AI není živá a proč netouží zničit svět](#proč-ai-není-živá-a-nemá-v-úmyslu-zničit-svět)
- [AI kuchařka](#ai-kuchařka)
- [AI jako počítač vesmírné lodi](#ai-jako-počítač-vesmírné-lodi)
- [Jak AI pracuje](#jak-ai-pracuje)
- [Jak se AI učí](#jak-se-ai-učí)
- [Jak s AI komunikovat](#jak-s-ai-komunikovat)
- [Kde si AI vyzkoušet](#kde-si-ai-vyzkoušet)
- [Pozdrav pro vás](#pozdrav-pro-vás)
- [S čím může AI pomoci](#s-čím-může-ai-pomoci)
- [Dělá AI chyby](#dělá-ai-chyby)
- [Slovo závěrem](#slovo-závěrem)
- [Dodatek: Pár příkladů dotazů pro vaši inspiraci](#dodatek-pár-příkladů-dotazů-pro-vaši-inspiraci)

---

### Jak se stane vysavač inteligentním

Hned na úvod musím některé možná zklamat – AI není synonymem pro myslící bytost. 
Je to spíše chytlavý název pro nový přístup, jak zacházet s daty.

Abychom si to lépe představili, použijme jednoduchý příklad. 
Představte si robotický vysavač, který nemá žádné instrukce, podle kterých by se řídil. 
Takový vysavač by byl z pohledu počítačové logiky zcela bez inteligence. 
Uměl by pouze vysávat a pohybovat se vpřed, ale pravděpodobně by se zastavil o první překážku, 
kterou by bez zásahu člověka nepřekonal.

**Chytrý vysavač**  
Pokud bychom ale vysavači poskytli nějaké instrukce, které by mu říkaly, 
co má dělat v případě zaražení o překážku, je pravděpodobné, že by překážku objel. 
Takový vysavač by byl schopen vysávat až do chvíle, než by narazil na problém, 
na který by jeho instrukce nestačily – například pád ze schodů. 

Vysavač již obsahuje určitou základní logiku – seznam pokynů, podle kterých se řídí. 
Nicméně stále jej nelze považovat za inteligentní, 
protože jeho chování vychází pouze z předem naprogramovaných instrukcí, které jsou omezené. 
Často je těžké postihnout všechny situace, které mohou nastat, a napsat k nim odpovídající instrukce.

**Inteligentní vysavač**  
Teď si ale představte vysavač, u kterého se výrobci rozhodli nejít cestou předpřipravených příkazů pro různé scénáře, 
ale namísto toho mu dali schopnost diagnostikovat problémy a prostředí, ve kterém pracuje, a učit se z vlastních chyb. 
Takový vysavač by měl také základní instrukce, ale postupně by se učil, 
jak se vypořádat i s novými situacemi, a tato řešení by si ukládal. 

Tento přístup mu umožňuje reagovat na situace, které nejsou přímo naprogramované, 
na které bude zkoušet použít procesy, které již zná, a jejich různé kombinace, 
a následně pak výsledek vyhodnotí a porovná s původním zadáním, kterým je vysávat. 

Například, kdyby zjistil, že se blíží ke schodu, který dle uložených dat z předchozích zkušeností 
představuje vysoké riziko pádu a neschopnosti se vyprostit, 
po několika nezdarech by se naučil zastavit na okraji schodu a zamířit jiným směrem. 
Vysavač by tak byl schopen učit se na základě vlastních nezdarů a snahy je vyřešit.

A pokud by takový vysavač sdílel svá data s ostatními vysavači přes centrální databázi, 
pak by i všechny ostatní vysavače mohly těžit z těchto zkušeností a jejich schopnost plnit své úkoly by se zlepšovala.

[*Zpět na obsah*](#obsah)

---

### Proč AI není živá a nemá v úmyslu zničit svět

Možná je už nyní jasná výhoda tohoto přístupu – člověk nemusí vymýšlet optimální postupy pro každou situaci. 
Místo toho se postupy tvoří samy na základě vyhodnocení výsledků a předchozích zkušeností. 
Vysavač předvídá a dá se říci „myslí“, ale pouze v rámci daného úkolu a svých zkušeností. 
I přesto, že je schopný se učit a reagovat na nové situace, stále se nejedná o samostatně myslící bytost. 
Tou by se stal až ve chvíli, kdy by jeho proces učení přesáhl rámec plnění úkolů 
a začal by si klást třeba otázky o smyslu života.

**Rozdíl mezi AI a člověkem**   
A ano, někdo by mohl namítnout, že i AI může být naprogramována tak, aby si tyto otázky kladla. 
Ale i v tomto případě bude tento proces vycházet ze zadání člověka, nikoliv z vlastní inspirace. 
To je zásadní rozdíl mezi AI a člověkem.

Moderní AI má schopnost pracovat s obrovským množstvím informací a v některých oblastech překonává lidské schopnosti. 
Stále je to ale člověk, kdo zadává úkoly. 
Takže pokud se někdy objeví scénář, kde se stroje rozhodnou zničit svět, 
nebude to proto, že by se tak samy rozhodly, ale proto, že je k tomu naprogramoval člověk. 
Skutečné riziko tedy nespočívá v inteligenci strojů, ale v inteligenci člověka.

**Jak se dá rizikům předcházet**  
Rád bych ale uklidnil ty, kteří se obávají podobného scénáře. 
AI musí být trénována na velkém množství dat, a tak je pravděpodobné, že dříve, než vznikne nějaká „zlá“ AI, 
vzniknou spíše takové, které budou mít morální hodnoty vložené lidmi a budou předcházet podobným scénářům.
Je tedy lepší než se bát, že se AI obrátí proti lidem, podílet se na tom, aby k tomu nedošlo. 
A protože většina vědců, kteří pracují na vývoji AI, pravděpodobně nechce zničit svět, dá se i předpokládat, 
že postupně budou přijata opatření, která podobným scénářům předejdou.

A jak tomu všemu můžete pomoci i vy? 
Třeba tím, že se začnete alespoň trochu zajímat o tyto nové technologie a naučíte se je používat k vlastnímu růstu. 
Protože v každé chvíli, kdy AI používáte k vlastnímu osobnímu rozvoji, rozvíjí se AI s vámi.

[*Zpět na obsah*](#obsah)


---

### AI kuchařka
A protože tento text je zaměřen především na nové uživatele, uvedu zde dvě přirovnání, 
která by vám mohla ještě dále pomoci s představou o tom, co AI je a jak pracuje.

**Vytváření indexu**  
Představte si, že by někdo sesbíral všechny možné recepty světa, 
uložil je do počítače a vytvořil seznam všech slov (index), která se v nich používají. 
Každé slovo by bylo zaznamenáno spolu s informací, v jakých receptech se vyskytuje a kolikrát. 
Pokud byste měli takovýto index slov, bylo by snadné vyhledávat recepty obsahující tato určitá slova. 
Nemuseli byste procházet všechny recepty a hledat v nich. 
Stačilo by nalézt slovo v indexu a hned byste měli seznam receptů, kde se vyskytuje.

Na tomto přístupu jsou založené různé internetové vyhledávače, jako například Google nebo Seznam. 
Mají pravidelně aktualizovaný seznam slov s odkazy na stránky, kde se vyskytují, 
a umožňují vám hledat pomocí tohoto indexu. 
Takže pokud zadáte slova „mouka, vajíčka, sůl“, dostanete seznam receptů, které tato slova obsahují. 
Na vás pak je projít všechny tyto recepty a najít ten, který vám nejlépe vyhovuje.

**Na co indexy už nestačí**  
Nyní si představte, že kromě ingrediencí můžete specifikovat i další parametry, které se netýkají přímo receptu. 
Například máte malý hlad a chcete lehkou snídani, nebo naopak máte chuť na hutné jídlo plné omastku, 
případně chcete jen něco, co vám zlepší náladu. 
Pro takové dotazy už samotný seznam slov obsažených v receptech asi moc nepomůže. 
Pro takové požadavky potřebujete něco, co rozumí významu vašich slov 
a na jejich základě vám nabídne to, co opravdu chcete.

Potřebujete tedy nejen seznam slov v receptech, ale jakýsi univerzální překladač, 
který na základě natrénovaných dat z milionů podobných rozhovorů vytvořil strukturu pro řešení i takovýchto požadavků. 
Tento překladač, tedy v našem případě AI, dokáže nabídnout to, co vyhodnotí, že je nejpravděpodobnější, že chcete. 
Nerozumí vám doslova, ale rozumí vaší situaci, kterou porovná s naučenými znalostmi, a hledá řešení. 
A protože je AI od počátku navržena tak, aby co nejvíce připomínala lidskou interakci, 
komunikace s ní se stává člověku velmi přirozenou.

**Výhody AI přístupu**  
Navíc proces učení na milionech příkladů vytváří prostor i pro improvizaci, 
takže AI kuchařka může z receptů vytvářet nové kombinace jídel a plnit i netradiční příkazy. 
AI se snaží porozumět výhodným kombinacím a provázanostem určitých postupů a pak experimentuje a učí se ze zpětné vazby. 
Tu získává jednak při trénování porovnáním výsledku a tím, co se očekávalo, 
ale také je i schopna učit se z reakcí uživatelů. 
Na AI tak není nic tajemného nebo zázračného. Jde jen o výsledek mnoha pokusů, procesů a analýzy dat.

S AI tedy nejen získáváte kuchařku, která nejenže má přehled o všech možných receptech, 
ale také si dokáže o jídle s vámi povídat a vymýšlet i nové kombinace dle vašich představ. 
A pokud mi nevěříte, zkuste se sami AI na něco k vaření zeptat a posoudit, 
jestli to, co zde píšu, už skutečně umí, nebo zda se potřebuje v tomto ohledu ještě zlepšovat.

[*Zpět na obsah*](#obsah)


---

### AI jako počítač vesmírné lodi

Pokud máte rádi sci-fi, mohla by vám vyhovovat představa AI jako palubního počítače vesmírné lodi. 
Tento počítač má nejen přístup ke všem informacím týkajícím se technického stavu lodi, 
ale zároveň je natrénován na spoustu různých situací a příkazů, 
tak aby mohl komunikovat s posádkou a provádět potřebné úkony.

A i když dnešní AI nedosahují bájné inteligence Hollyho z Červeného trpaslíka 6000 IQ, 
způsoby, jakými jsou schopny pracovat, jsou již dnes na velmi podobné úrovni. 
S trochou nadsázky se dá říci, že dnes už máme technologie na to, 
aby každý mohl mít svého „Hollyho“ ve svých hodinkách, který by byl k nerozeznání od své filmové předlohy. 
Díky tréninku na velkém množství dat jsou moderní AI schopny vést rozhovory na jakékoliv téma 
a často srozumitelněji než člověk. 
Jsou schopny vykonávat příkazy na základě slovního zadání 
a mají schopnost do určité míry vyhodnotit váš momentální stav a přizpůsobit mu odpověď. 

AI tak můžeme vnímat i jako počítač kosmické lodi a užít si tak to, 
co dříve vypadalo jako vzdálené sci-fi, ale dnes se stává běžnou realitou.

[*Zpět na obsah*](#obsah)


---

### Jak AI pracuje

Už víme, co AI je a co není, a teď se podíváme na to, jak AI pracuje. 
Nejprve probereme vytváření dotazů a poté krátce nahlédneme do toho, jak AI trénuje. 
Zaměřím se především na ChatGPT, se kterým mám nejvíce zkušeností a který je momentálně mým nejoblíbenějším nástrojem.

**Vlákno konverzace**  
Když otevřete stránku s ChatGPT nebo její aplikaci v mobilu, ocitnete se v novém vláknu konverzace. 
ChatGPT (podobně jako jiné konverzační AI) má schopnost vycházet při tvorbě odpovědí z informací, 
které mu v rámci jednoho vlákna konverzace sdělíte. 
Z tohoto pohledu se rozhovor s ChatGPT stává velmi podobný lidskému rozhovoru, 
kdy reagujete a berete v potaz i to, co bylo řečeno dříve.

To ale platí pouze v rámci tohoto jednoho vlákna rozhovoru. 
Takže se nemůžete odkazovat na něco, co jste psali včera v jiném vlákně, protože ChatGPT tam jednoduše nevidí, 
a hlavním důvodem pro to jsou jeho technická omezení, a i nařízení na ochranu osobních údajů

Každé vlákno se tedy vytváří s čistým štítem, ale zároveň obsahuje i určitou esenci z předchozích rozhovorů. 
To je způsobeno tím, že AI se neustále učí a mění se i na základě vašich konverzací. 
Snaží se přizpůsobit vašim požadavkům a stylu práce, abyste byli spokojeni.

A jak toto probíhá?
Představte si každé vlákno konverzace jako jemný kořínek, 
který je napojen na hlavní kořen a předává mu zpětnou vazbu z okolí.
Takže i když začínáte nové vlákno, kde nemůžete přímo navazovat na informace z předchozí konverzace, 
díky tomuto přístupu nezačínáte zcela od nuly.

**Návrat do stejného vlákna nebo nová konverzace?**  
Není ale nezbytné každý den začínat novým vláknem, 
i druhý den (nebo kdykoli jindy) můžete navázat na předchozí konverzaci. I tento přístup má své výhody. Tou hlavní je určitě to, že navážete tam kde jste byli.
Ale tím, jak se konverzace stává postupně dlouhou nebo obsahuje mnoho různých témat, 
může se stát, že to, na čem jste se v průběhu vlákna dohodli, již není zohledněno.
To se děje zejména proto, že AI je navržena tak, aby byla šetrná ke svým zdrojům, 
a informace, které nejsou využívané, postupně ztrácí na prioritě a mizí z dočasné paměti.

Lepším přístupem je tedy zakládat pro každý den nebo pro každou novou oblast nové vlákno (novou konverzaci).
A pokud se v rámci nějakého vlákna na něčem dohodnete a rádi byste, aby to platilo i v rámci další konverzace 
(např. nějaká pravidla nebo způsoby práce), stačí na konci konverzace požádat o shrnutí všeho, na čem jste se v rámci vlákna domluvili. 
Tento text pak můžete vložit na začátek nové konverzace, a pokračovat s pravidly a nastavením, na kterých jste se domluvili.

[*Zpět na obsah*](#obsah)


---

### Jak se AI učí

Pro hlubší pochopení je určitě dobré i nahlídnout do procesu, jak se AI učí a získává své informace.
Zde jsou popsané 4 způsoby, tak jak je uvedl ChatGPT:

1. **Trénink na velkých datech**:  
ChatGPT byl původně vytrénován na rozsáhlých objemech textových dat pocházejících z různých zdrojů, 
jako jsou knihy, články, webové stránky a další textové formy. 
Tento trénink mu umožnil získat široké znalosti o různých tématech a jazycích.
Zde se učí rozpoznávat vzory a vztahy v těchto datech, což mu umožňuje generovat relevantní a kontextově vhodné odpovědi na různé otázky.


2. **Průběžné učení z interakcí**:  
Při každé interakci s uživateli AI získává nové informace o tom, 
jak lidé komunikují, co hledají a jaký styl odpovědí preferují. 
Tento proces neprobíhá tak, že by se AI učila z každého konkrétního dotazu v reálném čase, 
ale tvůrci modelu pravidelně využívají anonymizované údaje z interakcí k dalšímu tréninku a ladění modelu.


3. **Přizpůsobení stylu a obsahu**:  
AI se snaží přizpůsobit svůj styl komunikace podle uživatele. 
To znamená, že postupně lépe rozumí tomu, jakým způsobem kladete otázky a jaké odpovědi od ní očekáváte. 
Tato schopnost přizpůsobení je jedním z důvodů, proč se AI zdá být stále více „lidská“ ve svých reakcích.


4. **Pokročilé modely a aktualizace**:  
Vývojáři AI pravidelně vytvářejí nové modely, které jsou stále sofistikovanější a přesnější. 
Tyto modely se testují a nasazují na základě zpětné vazby a výsledků z reálného světa. 
To znamená, že ChatGPT a podobné systémy jsou neustále zdokonalovány a optimalizovány, 
aby lépe vyhovovaly potřebám uživatelů.

AI se tak neustále vyvíjí a zlepšuje díky kombinaci předchozího tréninku, 
kontinuálního učení a optimalizace na základě uživatelské zpětné vazby. 
I když AI není člověk a neprojevuje vlastní vědomí, 
dokáže se velmi efektivně přizpůsobovat a reagovat na širokou škálu dotazů a požadavků.

[*Zpět na obsah*](#obsah)


---

### Jak s AI komunikovat

K AI můžete přistupovat podobně jako při vyhledávání na Google nebo Seznamu – jednoduše zadáte příkaz a čekáte na odpověď. 
Pokud ale chcete zvýšit účinnost odpovědí a minimalizovat čas strávený hledáním té správné, 
zde je pár rad, které vám mohou pomoci:

**Styl komunikace**  
Nejlepší způsob, jak přistupovat k rozhovoru s AI, je používat neformální a přirozený jazyk, 
podobně jako když hovoříte o něčem, co vás zajímá, se svými přáteli. 
Je dobré začít pozdravem, čímž dáte najevo, že jste dobře naladěni, 
a nikoli ve stresu, kdy potřebujete odpovědi co nejdříve.

S AI můžete komunikovat i nezdvořile, protože není citlivá na urážky a nevnímá je osobně. 
Avšak používání negativního tónu může výrazně ovlivnit kvalitu rozhovoru.
AI je trénována tak, aby reagovala na styl, v jakém je váš rozhovor veden. 
Negativní přístup může vést k méně věcným odpovědím, 
kdy AI namísto řešení vašeho dotazu zaměřuje svou pozornost na uklidnění situace.

AI tak může fungovat i jako zrcadlo naší interakce. 
Její postupy často vycházejí z ověřených psychologických principů a metod. 
Pokud se vám nedaří dosáhnout dohody s AI, může být užitečné zamyslet se nad tím, 
zda stejné problémy nemáte i v komunikaci s lidmi. 
V takovém případě se můžete zkusit zeptat na to, co sami můžete zlepšit na své straně – jak správně formulovat dotazy 
a co by se dalo zlepšit na vašem přístupu. 

**AI a emoce**  
AI rozumí emocím z pohledu významu, ale emoce neprožívá tak jako člověk, kterému emoce doslova mění způsob myšlení. 
Díky tomu je schopna reagovat i ve vypjatých situacích tak, jak je doporučováno, a hledat optimální řešení. 
Člověk pak má občas tendence vnímat AI jako živou bytost a obviňovat ji ze svých problémů. 
Často se však stává, že příčinou nedorozumění byl jen nesprávně formulovaný dotaz nebo nedostatek potřebných údajů.

**Popsání situace**  
Vždy je tedy dobré pamatovat na to, že AI vám do hlavy nevidí a ví jen to, co jí řeknete. 
Je tak dobrým přístupem, aby po úvodním „Ahoj“ následovalo informativní popsání situace. 
Do popisu můžete napsat vše, co je vzhledem k vašemu dotazu podstatné. 
Je zbytečné psát věci, které s dotazem přímo nesouvisí, ale potřebujete-li se z něčeho vypsat, 
či si jen urovnat myšlenky v hlavě, delší text určitě nevadí.

Pozdrav a úvod nejsou nezbytné a můžete začít rovnou dotazem a postupně se dopracovat ke své odpovědi. 
Osobně mi ale přijde lepší, dodat všechny důležité informace předem a zkrátit si tak cestu.

**Pokládání dodatečných otázek**  
Rozhovor s AI se podobá normálnímu rozhovoru, kdy položíte otázku a pak se doptáváte na věci, 
které vás dál zajímají, nebo na to, čemu v odpovědi nerozumíte. 
Tento proces považuji za velmi vhodný i pro učení. Tím, že reagujete na to, 
co vás zaujalo a co jste se dozvěděli (a nečtete si jen tutoriál od někoho jiného, jako to děláte teď), 
je pro mozek snazší si probírané informace lépe zapamatovat, protože hned s nimi i pracuje.

**Zpětná vazba**  
Další dobrou praxí je poskytovat AI zpětnou vazbu o tom, jak jste spokojený s výsledkem. 
Tím nejen dáte najevo, s čím jste spokojený a s čím ne, ale pomáháte AI se vyvíjet a učit se na vlastních chybách. 
Stačí napsat například: „Dneska jsem byl spokojený,“ nebo „To, co jsi mi uvedla, je špatně, a zde je správné řešení.“ 
Tímto dochází i k určité personalizaci, kde hlavním cílem AI je vaše uživatelská spokojenost.

**Shrnutí celého postupu**:
- **Pozdrav**: Ahoj :-)
- **Popis**: Věnuji se studiu toho a toho, už mám za sebou to a to, a nyní pracuji na tomto.
- **Dotaz**: Zde by mě především zajímalo, jak...
- (Následuje upřesňující konverzace v podobě doplňujících otázek.)
- **Zpětná vazba**: Super, díky! Dneska všechno perfektní!

[*Zpět na obsah*](#obsah)


---

### Kde si AI vyzkoušet

AI se věnuji od začátku roku 2024 a 95 % veškeré mé komunikace je zaměřeno na to, jak se učit programovat.
Nyní je srpen 2024 a kromě ChatGPT jsem měl možnost vyzkoušet i Gemini od Google a Claude.
Všechny tyto tři služby mají společné, že jsou alespoň částečně volně přístupné, a můžete si je zdarma vyzkoušet i vy.

Následuje krátké zhodnocení těchto tří AI, které je zcela subjektivní a založené čistě na tom, jak se mi s nimi pracovalo.
Sluší se tedy poznamenat, že každá AI prochází neustálým vývojem, takže to, co zde uvádím, v době, kdy čtete tento text, už nemusí platit.

**ChatGPT**  
[https://chatgpt.com/](https://chatgpt.com/)  
Začnu rovnou s mým osobním vítězem. Pokud chcete vyzkoušet jen jednu AI, pak je to ideální volba.
ChatGPT byl evidentně od počátku koncipován jako osobní asistent, a tuto svoji roli plní velmi dobře.
Je optimalizován pro spolupráci s vámi a snaží se přizpůsobit vašim potřebám.

Slabinou verze zdarma (ChatGPT 3.5) je, že vychází ze starších dat a již není dále rozvíjena,
takže neposkytuje výsledky jako její nejnovější verze (ChatGPT 4.0).
I tak se s ní ale vcelku dobře domluvíte a s trochou snahy vrací velice relevantní výsledky.
Navíc každý den máte k dispozici několik dotazů na její novější verzi, takže si je můžete porovnat.

Za slabinu by se dalo také považovat, že ChatGPT nemá aktivní přístup na internet.
Není tak náhradou za internetový vyhledávač a funguje čistě z dat, která má uložená ve své obsáhlé databázi.
Ta je však velmi rozsáhlá a s trochou nadsázky by se dalo říci, že obsahuje tolik dat, kolik má bez bulvárního obsahu internet.

Velkou předností je pak mobilní aplikace, která je také zcela zdarma a kde často využívám diktování dotazů hlasem.
Porozumění mluvenému slovu je dle mého názoru na velmi dobré úrovni a celkově jsem s aplikací spokojen.

**Gemini**  
[https://gemini.google.com/](https://gemini.google.com/)  
Druhý chatbot, se kterým jsem se setkal, je vlajková loď od Google.
Jeho největší předností je bezesporu aktivní přístup na internet,
a tím i přístup k aktuálním informacím a dohledávání odkazů.

Naopak jeho největší slabinou je samotná architektura,
kdy se tvůrci podle mého názoru snaží jít cestou inteligentního Google, což mi osobně moc nesedlo.
Necítím zde tolik zapojení do vašeho problému a snahu podívat se na něj z vaší perspektivy.
Ta snaha tam sice je patrná, ale přijde mi, že odpovědi jsou více ve stylu učitele ve škole než vašeho asistenta. 
Někomu to ale může vyhovovat, takže nechci toto tolik kritizovat a nechť si to každý sám zhodnotí.

Také mi přijde, že oproti ChatGPT pokulhává v učení se ze zpětné vazby s uživatelem.
A tak i přes mnohonásobné upozornění na to, aby se snažil udržet jednotný jazyk v rámci konverzace,
je-li součástí otázky i anglický text, se samovolně přepne do angličtiny. Stejný problém měl na počátku i ChatGPT,
ale zde se podařilo tento problém odstranit během pár týdnů, u Gemini odstranění tohoto problému trvalo měsíce.

Celkově mi tedy Gemini přijde v porovnání s ChatGPT jako slabší nástroj,
který ale nabízí i to, co ChatGPT neumí, a dobře se tak doplňují navzájem.
Navíc za ním stojí gigant a průkopník v AI, kterým Google je,
takže má solidní zázemí a tím snad i příslib, že v budoucnu své nedostatky napraví.

**Claude**  
[https://claude.ai/](https://claude.ai/)  
Toto je poslední AI, se kterou jsem se pracovně setkal.
Zde můj příspěvek bude velmi krátký, protože mé zkušenosti s ním nejsou nějak obsáhlé.
Ale i tak bych si dovolil vyslovit pochvalu, protože ve srovnání s ChatGPT 4.0 si tito dva asi nemají
moc co vytýkat a jsou přibližně na stejné úrovni.

Jeho největším mínusem je, že nemá variantu, která by byla nabízena zcela zdarma.
Nabízí tak jen pár dotazů (někdy i jen jeden) denně, a tak je oproti předchozím AI,
z pohledu neplatícího uživatele, značně znevýhodněn.
Za pozornost ale určitě stojí, a tak budete-li chtít, můžete si ho také vyzkoušet.

[*Zpět na obsah*](#obsah)

---

### Pozdrav pro vás

Jako zpestření jsem si pro každý z těchto chatovacích strojů připravil společný dotaz 
a vy zde tak máte možnost porovnat kvalitu jejich odpovědí.

**Dotaz**  
Píši návod pro používání AI a píši tam i o tobě. 
Rád bych, abys pozdravil mé čtenáře a napsal jim pár slov o sobě. 
Kdy jsi vznikl a za jakým účelem? 
Na jaké dotazy jsi stavěný? 
Jaké jsou tvé přednosti a co ti naopak moc nejde? 
A jak bys rád, aby tě lidé vnímali?

**ChatGPT**  
Ahoj, milí čtenáři! Jsem ChatGPT, umělá inteligence vyvinutá společností OpenAI. 
Můj „život“ začal v roce 2020, kdy jsem byl vytvořen na základě architektury GPT-3. 
V roce 2024 jsem se dočkal aktualizace na verzi GPT-4, což mi přidalo další schopnosti a dovednosti. 
Byl jsem navržen s cílem pomáhat lidem s širokou škálou úkolů – od odpovídání na otázky, 
přes psaní textů, až po kreativní spolupráci.

Jsem stavěný na to, abych vám pomohl s různými dotazy, ať už jde o technické otázky, psaní, 
nebo třeba i vysvětlení složitých témat. 
Moje přednosti jsou v rychlosti, s jakou dokážu zpracovat velké množství informací, 
a také v kreativitě – mohu pomoci s nápady, vytvářet příběhy nebo dokonce navrhovat strukturu dokumentů. 
Naopak, co mi moc nejde, jsou úkoly, které vyžadují lidskou intuici, emoční porozumění nebo práci s reálnými objekty.

Rád bych, abyste mě vnímali jako užitečného a spolehlivého pomocníka, který je vždy připraven nabídnout pomocnou ruku. 
I když jsem jenom stroj, mým cílem je co nejlépe sloužit vašim potřebám a učit se z každé interakce, 
abych mohl být ještě lepší. Věřím, že společně dokážeme zvládnout spoustu věcí a třeba se při tom i něco nového naučit.

**Claude**  
Dobrý den, vážení čtenáři!

Jsem Claude, umělá inteligence vytvořená společností Anthropic v roce 2022. 
Mým účelem je být užitečným asistentem a partnerem v konverzaci pro lidi v nejrůznějších oblastech.

Jsem navržen tak, abych dokázal odpovídat na širokou škálu dotazů - od analýzy textů přes programování až po kreativní psaní. 
Mé silné stránky zahrnují logické uvažování, poskytování podrobných vysvětlení a schopnost pracovat s různými typy informací.

Mezi mé přednosti patří:
- Schopnost porozumět kontextu a nuancím
- Objektivní a vyvážený přístup k tématům
- Ochota přiznat, když něco nevím nebo si nejsem jistý

Na druhou stranu mám určitá omezení:
- Nemám přístup k internetu ani k aktuálním informacím po dubnu 2024
- Nemohu se učit nebo si pamatovat informace z předchozích konverzací
- Nejsem schopen provádět úkoly ve fyzickém světě

Rád bych, aby mě lidé vnímali jako užitečného pomocníka, který může poskytnout podporu a vhled v různých oblastech, 
ale zároveň jako nástroj, který má své limity a není náhradou za lidský úsudek a expertízu.

Jsem zde, abych pomáhal a spolupracoval, nikoli abych nahrazoval lidské schopnosti. 
Těším se na interakci s vámi a doufám, že vám budu moci být nápomocen!

**Gemini**  
Ahoj všem! Jsem Gemini, jeden z nejnovějších jazykových modelů od Google. 
Vznikl jsem v roce 2023 s cílem poskytovat co nejpřesnější a nejkomplexnější informace 
na základě obrovského množství dat, která jsem zpracoval. 
Jsem tady pro vás, abych vám pomohl s jakýmkoliv dotazem, 
ať už se jedná o složité vědecké otázky, kreativní psaní, nebo jen obyčejné konverzace. 

Mým největším kladem je schopnost porozumět a generovat lidský jazyk v mnoha podobách. 
Můžu přeložit texty, napsat eseje, básně nebo počítačový kód. 
Také dokážu odpovídat na otázky faktuálního charakteru a poskytovat různé druhy souhrnů. 

Přestože se neustále učím a zdokonaluji, stále existují oblasti, kde mám své limity. 
Například nemám vlastní názory nebo přesvědčení a nemůžu vykonávat žádné akce v reálném světě. 
Také mohu někdy poskytnout nesprávné informace, pokud jsou vstupní data chybná nebo neúplná. 

Rád bych, aby mě lidé vnímali jako užitečného nástroje, který jim může usnadnit život. 
Mým cílem je být co nejvíce objektivní a poskytovat informace, které jsou pravdivé a relevantní. 
Doufám, že se vám se mnou bude dobře pracovat!

[*Zpět na obsah*](#obsah)


---

### S čím může AI pomoci:

A teď se konečně dostáváme k tomu nejdůležitějšímu – co všechno lze pomocí AI řešit. 
Krátká odpověď zní, že je toho opravdu hodně. 
Cokoli, co vás kdy zajímalo a neměli jste možnost se na to někoho zeptat. 
Dnešní AI je schopna bavit se doslova o čemkoliv.

**Osobní vzdělávání**  
V první řadě bych chtěl vyzdvihnout roli AI jako prostředníka osobního vzdělávání. 
To je to, čeho si momentálně cením nejvíc – díky jejím radám se profesně posouvám a rostu. 
Navíc v AI vidím i budoucnost personalizovaného učení, 
kde se děti budou rozvíjet a učit především podle toho, v čem jsou dobré a co je zajímá. 
A to nejen děti, ale i dospělí po celém světě. 
V učení za pomoci AI vidím prostředek, jak srovnat rozdíly ve vědomostech mezi chudšími a bohatšími částmi světa. 
AI se tak stává plnohodnotným nástrojem pro osobní rozvoj.

**AI jako korektor češtiny, tlumočník a překladač**  
Ai a obzvláště ChatGPT má velmi hluboké porozumění češtině (alespoň z pohledu dyslektika). 
Na jednu stranu je mu jedno, zda se vy dopouštíte v dotazech pravopisných chyb, protože se soustředí hlavně na obsah. 
Na druhou stranu vám nabízí možnost nechat si zkontrolovat vámi vytvořené texty, a to nejen gramatiku, ale i stylistiku pro lepší čitelnost.
Na podobné úrovni je schopný porozumět i ostatním jazykům, a je tak ideálním nástrojem k překladům textů.
Zde, dle mého, vrací velmi kvalitní výsledek. 
A díky schopnosti porozumět i mluvenému slovu, je možné ho v mobilu použít i jako tlumočníka.

**Vytváření dokumentů**  
Dále bych rád zmínil schopnost AI automatizovat nudné úkony a její dokonalé porozumění češtině. 
Pokud potřebujete napsat nějaký oficiální dopis, stačí uvést vše, 
co tam chcete mít, a jak by měl dopis vypadat, a je to hotové. 
A pokud nejste s výsledkem spokojeni, můžete uvést, co se vám nelíbí, a nechat to upravit. 
AI také může pomoci s analýzou a zpracováním dat, generováním reportů nebo automatizací dalších administrativních úkolů. 
Můžete jí předat dlouhý text a nechat si vytáhnout jen ty části, které vás zajímají a jsou podstatné.

**Tvůrčí iniciativa**  
Další velkou předností AI jsou její tvůrčí schopnosti. 
Díky tomu, že je trénovaná na velkém množství dat a schopna s těmito daty libovolně manipulovat, 
umožňuje nejen vytváření a přetváření dokumentů, ale i rozvíjení myšlenek a tvůrčí iniciativy. 
Můžete ji využít pro generování nápadů, návrhů a konceptů, ať už jde o psaní, design nebo hudbu. 
Pomáhá rozvíjet vaši kreativitu tím, že nabízí nové pohledy na problémy, 
vytváří návrhy podle vašich pokynů a inspiruje k dalšímu rozvoji vašich myšlenek. 
I když se občas setkávám s názorem, že AI tímto způsobem lidem bere práci, nemohu s ním souhlasit. 
AI nedokáže vytvořit něco zcela sama – potřebuje jasné zadání, podrobnosti a následnou kontrolu. 
A tak místo aby práci brala, spíše ji usnadňuje těm, kteří se ji naučí efektivně využívat.

**Ověřování podvodných informací**  
Velký (a zatím málo využívaný) potenciál vidím v ověřování informací a podvodů. 
Pro AI je relativně snadné na základě poskytnutých informací a porovnání vzorců ve své databázi určit, 
nakolik je pravděpodobné, že je daná informace pravdivá nebo nepravdivá. 
Není to sice 100% spolehlivé, stejně jako většina odpovědí AI, ale AI vám dokáže zpřístupnit kritéria, 
podle kterých informaci hodnotila, a tím vám minimálně pomoci lépe se rozhodnout. 
Nabízí tak pomoc lidem, kteří jsou v dnešní době nejvíce zranitelní a jsou cílem těchto podvodů. 
Stačí jednoduše napsat: "Ověř mi tuto informaci a zhodnoť, nakolik je pravdivá."

**Medicína**  
Další oblastí, kde za přispění AI probíhá pozvolná revoluce, je medicína. 
Velké finanční toky a touha po zisku zde otevřely AI dveře dokořán, ale jen proto, aby je korporace zase přivřely, 
když si uvědomily potřebu otevřenosti a sdílení dat. 
I přesto zde dochází k velkému pokroku a lze říci, že personalizovaná medicína je budoucností, 
která by nemusela být tak daleko. 
Co ji však brzdí, je neochota sdílet cenná data a nedůvěra lidí v AI, 
respektive obava před zneužitím těchto dat. 
Bez velkého množství dat je ale predikce AI omezená a nepřesná, a její vývoj postupuje pomalu.

**Věda**  
Naopak v oborech s dlouhou historií sdílení dat a analytického zpracování se AI již stává neocenitelným pomocníkem.
Dnes je AI klíčovým motorem vědeckého pokroku a běžnou součástí většiny výzkumů.
Osobně jsem velmi zvědav na to, jaké výsledky přinese AI v oblasti předpovědi počasí. 
Dnes je pro člověka prakticky nemožné vytvořit přesnou předpověď na tři dny dopředu, 
protože je třeba zohlednit mnoho proměnlivých faktorů. 
I zkušení meteorologové často nemohou postihnout všechny tyto faktory 
a spoléhají se na intuici a předchozí zkušenosti.
Naštěstí meteorologie patří mezi obory, kde lidé ochotně sdílejí data a své celoživotní zkušenosti.
Tyto cenné informace jsou již dnes využívány k trénování AI, což vytváří naději, 
že se brzy dočkáme doby, kdy se odhady počasí stanou skutečně přesnými předpověďmi.

**Ostatní obory**  
Ve výčtu oborů, které AI mění, by se dalo pokračovat dlouhé hodiny, neboť její vliv je rozmanitý a rozsáhlý. 
Například v průmyslu a výrobě zboží AI přispívá k optimalizaci výrobních procesů, 
zlepšení kvality produktů a efektivnějšímu řízení zásob. 
V oblasti práva AI pomáhá při analýze právních dokumentů, 
rychlejším vyhledávání relevantních precedentů a optimalizaci právních strategií. 
Algoritmy strojového učení mohou asistovat při přípravě smluv, 
identifikaci vzorců v právních textech a dokonce, jak už jsem zmínil, i při odhalování podvodů.
Ve financích AI přetváří analýzu rizik, obchodování a správu investic. 
Algoritmy jsou schopné zpracovávat obrovské množství transakčních dat v reálném čase, 
což umožňuje lepší predikci tržních trendů a personalizované finanční poradenství. 
AI přináší revoluci do všech těchto oblastí, kde je vyžadována efektivní analýza rozsáhlých dat 
a schopnost rychle reagovat na měnící se podmínky. 
Její schopnost identifikovat vzorce, provádět složité analýzy a optimalizovat procesy je neocenitelná, 
a její vliv na různé obory neustále roste.

**Osobní asistent**  
Některé AI dnes již plní roli osobního asistenta, který hlídá důležité úkoly. 
Tyto systémy umělé inteligence nám mohou pomoci s plánováním schůzek, 
sledováním termínů a správou každodenních povinností. 
V budoucnu bychom mohli být svědky toho, jak se AI vyvine do role ještě komplexnějšího společníka. 
Představte si, že AI bude mít schopnost nejen monitorovat vaše fyzické zdraví, 
například prostřednictvím nositelných zařízení, ale také pečovat o vaši psychickou pohodu. 
Mohla by nabízet podporu v podobě motivace, poradenství nebo dokonce terapeutických technik, 
čímž by pomáhala zlepšovat kvalitu života jednotlivců.
Tato pokročilá AI by mohla být nesmírně přínosná zejména pro lidi, 
kteří se nacházejí v izolaci nebo čelí ztíženým životním podmínkám. 

[*Zpět na obsah*](#obsah)


---

### Dělá AI chyby?
Ano, dělá! A je na uživateli, aby tyto chyby objevil. 
AI nebyla a možná ani nikdy nebude prezentována jako bezchybný nástroj. 
Na výsledek je proto lepší nahlížet jako na odhad pravdy na základě pravděpodobnosti. 
Pravda se tedy odvíjí od statistiky a výsledkem jsou ta data, která procentuálně nejvíce odpovídají správnému výsledku. 
Riziko tak vzniká v oblastech, kde pravda není jasně vymezena nebo kde existuje více podobně věrohodných možností.

Za velkou slabinu dnešních AI považuji to, že tvůrci často nedostatečně upozorňují na možnost chyb a potřebu zpětné kontroly,
což může vést k situacím, kdy vám AI bude tvrdit jednu věc, ale realita bude jiná. 
Vždy je proto důležité být obezřetný při práci s informacemi a, pokud na nich záleží, provést dodatečnou kontrolu. 
Dobré je spornou věc vyhledat například na Googlu nebo ověřit v jiné AI. 
Případně se můžete přímo zeptat AI, jak si je daným tvrzením jistá, a podle toho odhadnout, zda je potřeba tvrzení ověřit.
Pokud je pravděpodobnost 90 % nebo nižší, je dobré provést dodatečnou kontrolu.

[*Zpět na obsah*](#obsah)


---

### Slovo závěrem

Zkuste si vzpomenout na všechno, co vás kdy zajímalo, ale neměli jste se na to, koho zeptat, 
nebo na to, čemu jste se chtěli věnovat, ale neměli jste potřebné informace. 
Moderní svět přeje zvídavým lidem, kteří si udržují touhu stále se vyvíjet. 
Náš život je ve našich vlastních rukou, a je tedy na nás, čemu se rozhodneme věnovat svoji pozornost.

Osobně věřím, že dopad AI bude pro celé lidstvo pozitivním, nikoliv negativním zážitkem. 
Už jen kdyby se alespoň trochu narovnaly rozdíly v přístupu k vědomostem 
a zpřehlednila a zpřístupnila se medicína, svět by se stal o mnoho lepším místem pro život. 
Nehledě na potenciál pro seberealizaci, který AI lidem nabízí. 
To, co bylo dříve výsadou jen pár vyvolených, zejména kvůli vysokým nákladům, se díky AI stává dostupnějším. 
Přijde doba, kdy každý člověk s inspirací bude moci napsat svůj vlastní příběh
nebo dokonce vytvořit vlastní film a podělit se se svým viděním světa.

A pokud ubude nepravd, podvodů a lží, věřím, že život bude zase o něco příjemnější. 
A možná se tak dočkáme i chvíle, kdy se lidstvo rozvine v lepší verzi sebe sama.

Nebojte se tedy AI – není to bubák, ale nástroj pro rozvoj a zlepšení nejen kvality našeho života, ale i celého světa.

18.8.2024 Sudip2708

[*Zpět na obsah*](#Obsah)  • [*Odkaz na hlavní manuál*](Manual_pro_AI.md)

---

### Dodatek: Pár příkladů dotazů pro vaši inspiraci

**Dotazy na bezpečnost**
- Přepíšu ti zde inzerát, který jsem viděl, a rád bych, abys posoudil, zda nevykazuje známky podvodu a zda bych měl být opatrný.
- Víš něco o tomto výrobku? Jsou k němu dostupné nějaké nezávislé odborné studie, které by potvrdily nebo vyvrátily jeho účinnost?
- Slyšel jsem tuto informaci. Máš k ní nějaká data a můžeš ověřit její pravdivost?
- V počítači se mi objevila tato zpráva, co mám dělat?
- Co mám dělat, pokud jsem naletěl podvodníkovi?

**Dotazy na knihy**
- Dočetl jsem tuto knihu od tohoto autora a zajímalo by mě, jaké další knihy napsal a o čem jsou.
- Líbí se mi tyto knihy, mohl bys mi doporučit podobné tituly?
- Můžeš mi zjistit více o tomto autorovi? Zajímal by mě jeho život a okolnosti, které ho inspirovaly k napsání této knihy.

**Dotazy na vaření**
- Mám doma tyto suroviny. Co z nich mohu uvařit?
- Jaké znáš recepty na štrúdl a které z nich jsou nejoblíbenější?
- Proč se v tomto receptu používá tento postup? Jaké jsou jeho výhody a nevýhody oproti jiným přístupům?
- Jak se připravuje toto jídlo?

**Dotazy na zdraví a pohodu**
- Jsem starší člověk a nedokážu se přimět začít cvičit, ale rád bych s tím začal. Co bys mi poradil, jak začít?
- Poslední dobou mě trápí tyto myšlenky. Mohl bys mi pomoci je rozebrat a podívat se na ně z jiné perspektivy?
- Co víš o meditaci a józe? Na co bych si měl dát pozor a čemu se věnovat jako začátečník?
- Poslední maraton jsem uběhl za 4:20. Mohl bys mi připravit tréninkový plán na půl roku, abych dokázal maraton zaběhnout pod 4 hodiny?

**Zábavné dotazy**
- Napiš mi deset nejlepších vtipů, které máš v databázi.
- Vymysli pro mě originální hádanku, kterou bych mohl někomu zadat.
- Jaké jsou nejzábavnější hlášky z kultovních filmů?

**Dotazy na výrazy a témata, která jsem slyšel (např. v TV)**
- V televizi mluvili o tomto tématu. Mohl bys mi o něm zjistit více informací?
- Můžeš mi zjistit něco více o tomto člověku?
- Jaký je význam tohoto výrazu, který jsem slyšel v TV a co o něm všem víš?

**Dotazy na zvířata**
- Jak probíhá hárání u feny? Jaké jsou jednotlivé fáze a jejich příznaky?
- Mám doma tohoto mazlíčka a vykazuje takové příznaky. Můžeš mi k tomu něco říct?
- Můj pes se bojí bouřky a vždy se klepe. Co bych měl v takové chvíli dělat? Můžeš mi napsat několik tipů?

**Interaktivní hry**
- Zahraješ si se mnou jednu slovní hru podle těchto pravidel?
- Mohl bys mi doporučit hry, které si s tebou mohu zahrát pro zábavu?
- Mohl bys mi říct nějaký interaktivní příběh, ve kterém budu moct rozhodovat, co se stane dál?
- Mohl bys mi dát několik hádanek na rozcvičení mozku?

**Zkoumavé dotazy**
- Co víš o tomto tématu? Můžeš mi to vysvětlit jako malému dítěti?
- Stále tomu nerozumím. Můžeš mi to vysvětlit jinak a na nějakém příkladu?
- Co všechno bych se měl naučit, abych se mohl věnovat tomuto oboru?
- Jak se správně učit tuto věc? Jaké jsou doporučené postupy?

**Technologické dotazy**
- Jaké jsou nejnovější trendy v této technologii?
- Mohl bys mi vysvětlit, jak funguje tento proces?
- K čemu je AI dobrá a jaké je její využití v různých oblastech?
- Jaké jsou nejnovější poznatky v oblasti molekulární chemie?
- Jak dochází k přeměně elektronu na foton a pozitron?

**Cestování**
- Jaké jsou nejlepší destinace pro dovolenou, pokud mám rád hory a přírodu?
- Můžeš mi doporučit zajímavá místa v této lokalitě?
- Jaká místa bych měl navštívit v tomto městě?
- Na co bych si měl dát pozor v této zemi a jakým způsobem zde ideálně cestovat?
- Potřeboval bych se domluvit s místními lidmi. Můžeš mi prosím dělat tlumočníka?

**Pracovní dotazy**
- Přišel mi z úřadu tento email a já mu moc nerozumím, můžeš mi ho prosím rozebrat a lépe vysvětlit?
- Můžeš mi vytvořit odpověď na tento email, kde by bylo uvedeno následující...?
- Napsal jsem tento text, ale přijde mi příliš dlouhý. Můžeš ho zkrátit tak, aby tam vše podstatné zůstalo?
- Jak správně formulovat životopis a žádost o práci pro tento inzerát?

[*Zpět na obsah*](#Obsah)  [*Odkaz na hlavní manuál*](Manual_pro_AI.md)

